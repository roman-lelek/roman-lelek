---
jméno: Roman Lelek
---

Anotace tisků zastupitelstva
============================

Materiál k 2. kolu výběrového řízení na pozici zveřejňovače/zveřejňovačky zastupitelského klubu Pirátů

A. Vybrané tisky
-----------------
Vybral jsem si tisky 10., 12., 16.

B. Anotace tisků
----------------
1. Usnesení Rady hlavního města Prahy č. 2693 ze dne 7. 10. 2014 schvalující teze Protikorupční strategie hlavního města Prahy na roky 2015-2018. 
Za rozpracování tezí je odpovědný radní Mgr. Lukáš Manhart. Strategie se vztahuje na všechny zaměstnance magistrátu a členy Zastupitelstva a Rady města, na příspěvkové organizace vedené magistrátem a další.

Na základě analýzy Protikorupční strategie hlavního města Prahy z let 2011-2014 bylo vytvořeno deset bodů, které bude v následujících letech implementováno. Mezi tyto body patří hlavně vytvoření funkce Etického komisaře nezávislého na magistrátu, posílení vzájemné, interní i externí kontroly, nulová tolerance vůči zjištěnému korupčnímu jednání a možnost anonymního nahlášení takového jednání.

Tento přístup má vést k potlačení korupčního jednání a má navazovat na Protikorupční strategii z let 2011-2014. Nabízené řešení ovšem vyžaduje vytvoření dalších pracovních míst na magistrátu a další zatížení správy úřadu.

2. Usnesení Rady hlavního města Prahy č. 2696 ze dne 7. 10. 2014 o uznání a uzavření smlouvy se společností Deloitte Advisory,  spol. s r. o., Praha 8, Karolinská 654/2, PSČ 186 00, IČ: 27582167 za nabídkovou cenu: 1 948 360 Kč bez DPH (2 357 516 Kč s DPH). Předmětem smlouvy je návrh integrační architektury informačního prostředí hlavního města Prahy. 

Návrh se zabývá vytvořením koncepce propojení informačních systémů hlavního města Prahy. Díky tomu budou moci informační systémy snadněji sdílet data mezi sebou, což umožní rychlejší výstup úřadu a snadnější komunikaci mezi  jednotlivými pobočkami. 

Elektronickou správou, zefektivněním výměny informací a zpřístupněním hospodaření obce na Internetu se zabývá Obecný program Pirátské strany pro komunální volby 2014.

klíčová slova: Praha, informační systém, Deloitte Advisory

3. Usnesení Rady hlavního města Prahy č. 2748 ze dne 7. 10. 2014 o revokaci (odvolání) návrhu k narovnání mezi hlavním městem Prahou a firmou Marbes Consulting se sídlem Brojova 2113/16, Plzeň, PSČ 326 00, IČ: 25212079.

Původní usnesení č. 2590 ze dne 30. 9. 2014 obsahovalo návrh na narovnání mezi výše zmíněnými subjekty ve výši 14 115 072 Kč s DPH za nesplacení faktur ze strany hlavního města Prahy. 

Firmou Marbes Consulting a jejím systémem Proxio se zabýval člen Pirátské strany Mikuláš Ferjenčík, který s firmou vedl soudní spor poté, co poukázal na nezákonné praktiky firmy při vývoji a fakturaci systému.

klíčová slova: Marbes Consulting, Praha, Proxio, narovnání, informační systém, revokace

C. Stanovisko
-------------

Česká republika patří k zemím, ve kterých je korupce vnímána jako velký společenský problém. V Evropě se dokonce v míře tohoto vnímání řadí k zemím s nejhorším výsledkem. Příčin může být několik, ať už nedůslednost v zavádění protikorupčních opatření nebo neochota se je snažit vůbec zavést.

Korupce samotná je celospolečenský problém, který deformuje vnímání jak svobodné demokratické a transparentní společnosti, tak možnost rovných příležitostí pro podnikatele a tím pádem i jednu ze zásad svobodného trhu. 

Přístupů k tomu, jak tento neblahý jev potlačit je několik. Pirátská strana se hlásí k liberálnímu přístupu, který vychází z myšlenky svobodného přístupu k informacím, otevřené a elektronické státní správě. 

Oceňujeme snahu, která za touto prací stojí a cítíme potřebu zavést kroky, které sníží míru korupce v České republice. Na druhou stranu nechceme, aby se tato opatření podepsala na samotném fungování úřadu a aby samotná tato opatření nebyla spíš kontraproduktivní. 

Nemyslíme si, že  pozice Etického komisaře, jež má být zavedena v rámci Protikorupční strategie hlavního města Prahy, je šťastnou volbou. Pracovník veřejného sektoru by neměl být pod hledáčkem nějakého auditora, ale samotných občanů. Pozice, kterou tato nová koncepce vytváří, silně závisí na morálních vlastnostech daného člověka; ten, kdo bude tuto pozici zastávat, bude muset být sám nezkorumpovatelný, a pokud jeho pozice není závislá na magistrátu, není zde prostor pro jeho kontrolu. 

Koncepce také nabádá, aby sami pracovníci nahlašovali korupční činy. Toto právo nikomu nechceme upřít, zároveň by ale nemělo být zneužíváno a nemělo by vytvářet nepřátelské ovzduší mezi spolupracovníky. Stejně tak koncept „čtyř očí“ zavádí protiopatření – rychlé výměny pracovníků na rizikových pozicích. Obáváme se, že v takovém případě nejen, že nebude dostatek kompetentních pracovníků na tyto pozice, ale navíc bude výběr těchto pracovníků silně ovlivněn cizími zájmy a naopak to míru korupce zvýší. 

Tato koncepce totiž sama o sobě léčí pouze příznaky, neléčí nemoc. Namísto otevření správy úřadu občanům, kteří by si sami mohli ohlídat jeho jednotlivé kroky, se koncepce snaží klasicky zaměřit na slabé místo a hrozící restrikcí zastrašit potenciální korupčníky. Namísto kroku k přímé demokracii a k otevřené radnici se zde objevují návrhy, které rozhodně nemůžeme hodnotit jako pokrokové. Chápeme potřebu magistrátu řešit tento interní a celospolečenský problém, ale myslíme si, že existují mnohem účinnější metody, které by nejenom snížíly míru korupce, ale přispěly by i k větší transparentnosti samotného úřadu.

Za zastupitelský klub Pirátů

Roman Lelek

---

Souhlasím se zveřejněním tohoto dokumentu včetně mého jména na internetových stránkách zastupitelského klubu a s jejich dalším užitím.
